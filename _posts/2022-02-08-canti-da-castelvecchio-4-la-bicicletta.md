---
layout: post
title: 'Canti da Castelvecchio 4: "La Bicicletta"'
date: 2022-02-08
author: MDA DS
---
Prosegue la serie di post di approfondimento sui "Canti di Castelvecchio" con una scelta abbastanza particolare: "la Bicicletta".      
Di seguito il testo:

>### I
>
>Mi parve d'udir nella siepe     
>la sveglia d'un querulo implume.    
>Un attimo... Intesi lo strepere     
>cupo del fiume    
>     
>Mi parve di scorgere un mare &nbsp;&nbsp;&nbsp;&nbsp;&nbsp; 5    
>dorato di tremule mèssi.    
>Un battito... Vidi un filare     
>di neri cipressi.     
>     
>Mi parve di fendere il pianto     
>d'un lungo corteo di dolore. &nbsp;&nbsp;&nbsp;&nbsp;&nbsp; 10     
>Un palpito... M'erano accanto     
>le nozze e l'amore.     
>dlin... dlin...
>
>### II
>
>Ancora echeggiavano i gridi     
>dell'innominabile folla; &nbsp;&nbsp;&nbsp;&nbsp;&nbsp; 15    
>che udivo stridire gli acrìdi    
>nell'umida zolla.     
>     
>Mi disse parole sue brevi    
>qualcuno che arava nel piano:    
>tu, quando risposi, tenevi &nbsp;&nbsp;&nbsp;&nbsp;&nbsp; 20     
>la falce alla mano.     
>     
>Io dissi un'alata parola,     
>fuggevole vergine, a te;     
>la intese una vecchia che sola     
>parlsava con sé. &nbsp;&nbsp;&nbsp;&nbsp;&nbsp; 25     
>dlin... dlin...
>
>### III
>
>Mia terra, mia labile strada,    
>sei tu che trascorri o son io?    
>Che importa? ch'io venga o tu vada,    
>non è che un addio! &nbsp;&nbsp;&nbsp;&nbsp;&nbsp; 30    
>     
>Ma bello è quest'impeto d'ala,    
>ma grata è l'ebbrezza del giorno,    
>Pur dolce è il riposo... Già cala     
>la notte: io ritorno.     
>     
>La piccola lampada brilla &nbsp;&nbsp;&nbsp;&nbsp;&nbsp; 35    
>per mezzo all'oscura città.    
>Più lenta la piccola squilla    
>dà un palpito, e va...    
>dlin... dlin...

La struttura è abbastanza semplice: tre parti, ognuna costituita da tre strofe di tre novenari ed un senario, l'ultima strofa con un verso onomatopeico aggiunto.      
I quattro versi sono legati da rime incrociate ABAb.

Questa struttura è piuttosto regolare; Le particolarità più notevoli si trovano in effetti in apertura di testo, dove abbiamo in conclusione della prima strofa il novenario sdrucciolo ed il senario mozzato a quinario.     
Questa mozzatura è in senso di acefalo, ovvero le accentazioni sono traslate di una sillaba a sinistra per così dire.     
Trovo  che queste irregolarità preliminari siano interessanti e rappresentino bene l'immaginario ciclistico i una partenza rapida ed instabile, ma repentina, che tentenna.

L'accostamento si rivela molto azzeccato proseguendo nel testo, ce cavalca proprio questa suggestione motoria: abbondano gli enjambement e i collegamenti interstrofici[^1], le somiglianze e ripetizioni tra capistrofa, in modo più o meno ovvio[^2].      
E allontanandoci dal contesto strutturale per andare dalla parte semantica e dei concetti il copione resta quello di una sequenza rapida di immagini, che vogliono chiaramente mimare la velocità e repentinità del viaggio in bici.

Elemento fondamentale dell'espediente diventa la punteggiatura: in particolare i puntini di sospensione (non nuovi a Pascoli) che tanto in apertura quanto in chiusura accompagnano lo stupore del mondo che cambia intorno al ciclista, quasi più rapidamente dell'immaginazione dello stesso.

Altro elemento fortemente strutturante è un'andatura dal positivo al negativo, che accompagna sia il naturale scorrere del tempo che la tendenza emotiva del poeta, sempre incline alla discesa: dal cinguettare del pulcino allo strepere cupo del fiume, dalle messi ai cipressi, dalla giovane vergine alla vecchia sola, dal giorno alla notte, soprattutto dalla vita alla morte.     
Controtendenza in merito è la strofa terza della parte prima, dove dal funerale si va al matrimonio: ciò si potrebbe tentare di integrare nella struttura provando a giustificare il fatto che il matrimonio abbia quindi un senso più negativo o comunque posteriore al funerale, si potrebbe pensare in merito ai due momenti chiave del Pascoli di Castelvecchio, ovvero le morti familiari ed il matrimonio della sorella Ida; Tutto ciò è chiaramente molto aleatorio e potrebbe semplicemente trattarsi di una inversione tematica che sposta la successione in negativo su un piano superiore, ovvero tra le tre parti del componimento.

Trovo che il grosso dell'interesse che questo componimento può suscitare sia su due livelli ben definiti:
- Da un lato quello storico, ovvero il fatto che questa poesia si possa inserire bene in punto mediano nello sviluppo di una poesia che celebra la velocità, tra "a Satana" di Carducci ed i futuristi.     
Intendo dire che se del maestro sottilmente il tono celebrativo, spogliandolo in parte di quell'immaginario mistico e classico che impregna l'inno carducciano e sostituendovi un immaginario paesano[^3], qui troviamo già che questa celebrazione della velocità prova a farsi più prepotentemente modo poetico, per cui la punteggiatura e gli espedienti stilistici, come li abbiamo delineati sopra, tendono a fare tutt'uno con la tematica, ed in questo forse si potrebbe ravvisare materiale in vista dei successivi estremismi avanguardisti.
- Il secondo punto di interesse è appunto quello più puramente poetico e come si inserisce nell'immaginario pascoliano: Questo organicismo stilistico-tematico è pertinente alla natura fortemente sperimentale della raccolta, che in questo caso si sviluppa sul piano retorico[^4].     

In questo contesto troviamo comunque l'usuale tendenza di Pascoli al negativo, come ho avuto modo di dire, ma con una nota stonata: a parte il dettaglio controcorrente del funerale e matrimonio, che merita certamente attenzione già solo per la pregnanza del soggetto nell'immaginario poetico dell'autore, la parte terza si apre con il pieno della negatività, non importa chi sia a correre ed andare il tutto è sempre un addio, un susseguirsi di morte e fine; Molte poesie di Pascoli potrebbero chiudersi così, ma in questo caso c'è il lieve riscatto: "ma bello è quest'impeto d'ala", che riprende anche l'immagine precedente al v. 22, e quel calare del buio, strutturalmente sempre discendente, non è poi così brutto, poiché il riposo è meritato e dolce.

Il tutto si chiude con un lampo di luce ed un fischio di trombetta, un duplice impeto visivo e sonoro che nella sua piccolezza pervade e rischiara in un colpo solo l'oscurità e il silenzio della città e dell'animo dell'autore.

[^1]: Notevolissima la connessione nella parte prima tra "un attimo", "un battito" e "un palpito".
[^2]: Ad esempio nella parte prima troviamo la ripetizione esatta di "mi parve", mentre nella parte seconda a ripetersi è il gesto del dire da "mi disse" a "io dissi".
[^3]: Notevoli i vv. 18-21, con l'immaginario campestre e le fasi della vita e morte che implicitamente rappresentano.
[^4]: Nel [post precedente su "La Voce"](https://thechiefm88.github.io/2022/01/11/canti-da-castelvecchio-3-la-voce.html) l'attenzione era completamente incentrata sul piano prosodico invece.